---
layout: post
permalink: /how-come-styling
date: 2016-11-07 12:30:00
title: איך הגעתי בכלל לסטיילינג?
---

נולדתי וגדלתי בלטביה, במשפחה נוצרית. כילדה חונכתי על כתפי החינוך הסובייטי, פירורים אחרונים של הרגלים ושיטות חינוך מברית המועצות לשעבר. חונכתי להישגים, להתפתחות ולהתקדמות אישית.

ראיתי את אמא שלי לומדת ללא הפסקה, והיא היוותה לי השראה ענקית. עד היום הזה היא ממשיכה ללמוד ולהתפתח. עם הסקרנות ורצון לחקור ולגלות תרבויות, דתות ומקומות חדשים, גיליתי את עולם היהדות והחלטתי להתגייר. במגביל המשכתי לחזק ולהעמיק את לימודי האומנות והאופנה, לימודים שהתחלתי כבר מגיל 8. כשעליתי לארץ למדתי ב[שנקר](http://ext.shenkar.ac.il/new/?page_id=351), מוסררה ומכללת אמונה.

מצד אחד פיתחתי חוש אסתטיקה והתחברתי ליצירתיות, לקומפוזיציה ולאיזונים נכונים. אל אלו הצטרף  ידע טכני בתפירה וביצירת גזרות. עולם הסטיילינג מאוד דיבר אלי. אני אוהבת להתחדש, להכיר אופנות וטרנדים ולפגוש נשים חדשות, להכיר אותן ואת עולמן, ללמוד מהן ולהעביר אליהן את הידע שרכשתי בשנים הרבות שבהן אני עוסקת באופנה ובסטייל.

בכל בוקר אני מסוקרנת ומחכה לראות את מי אכיר היום ועם איזו אישה אעבור תהליך מיוחד, שבו אנחנו מוצאות ביחד את השפה האופנתית שלה, יוצרות עבורה מלתחה שתגרום לה להרגיש נפלא.
בעיניי להלביש אישה שבאה להתיעץ איתי – זה ממש כמו לצייר ציור.

מצד אחד יש כללים מאוד ברורים, ומצד שני תמיד נדרשת התבוננות אישית, רגשית, עדינה, שתוביל להתאמה אישית. לכל אישה עם סיפור ורקע אחר, ויהיו לה מטרות אחרות. סטייליסטית אחרת אולי תגיד לה לטשטש את הירכיים, לשנות את עצמה ואת נתוני הגוף שלה, אבל אולי היא דווקא אוהבת את החלק הזה בגופה?

אני מאמינה שאפשר לבנות מלתחה מחמיאה, יצירתית, צבעונית ומלאה בסטייל ונכונה, שתאזן את הנתונים שאיתם נולדנו, כל אחת לפי המטרה שלה. בלטביה, הייתי הנמוכה ביותר מבין כל מכריי, כאן בישראל אני נחשבת גבוהה. התפיסה שלנו לגבי עצמנו משתנה ממקום למקום, מתרבות לתרבות.

אני שואלת את לקוחותיי תמיד: "מה את מרגישה? מה את רוצה להשיג בתהליך הזה? מה את רוצה להסתיר או להדגיש?" לפי תשובותיה, לפי הסיפור שלה, אני מציירת את הציור המושלם ביותר שמשקף את הפנימיות שלה בצורה טבעית ביותר.

לפעמים כל מה שצריך לעשות כדי לאהוב את התמונה הכוללת, הוא להתרחק, להנות ולראות את עצמך קצת אחרת.

מזמינה אותך למסע סטיילינג משותף, ביום קניות אישי, אחת על אחת, שבו תגלי את עצמך!
